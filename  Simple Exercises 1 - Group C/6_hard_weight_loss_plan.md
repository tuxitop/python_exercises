**‫لیته**، که مدت‌ها پیش دلش را به **فیته** باخته بود، به تازگی متوجه شده‌است که فیته به خاطر اضافه‌وزن بیش از حد لیته به او اهمیتی نمی‌دهد. بنابراین لیته تصمیم گرفته‌است که در اسرع وقت وزن و هیکل خودش را به ایده‌آل فیته برساند.

‫پس از مشاوره‌های فراوان، لیته به این نتیجه می‌رسد که به هیچ وجه نباید خوراکی‌هایی که برچسب راهنمای سلامتشان خطرناک است را بخورد. برچسب راهنمای سلامت به این صورت است که اطلاعاتی در مورد قند، چربی، نمک، اسید‌های چرب ترانس و پروتئین می‌دهد. و می‌دانیم که یک برچسب سلامت خطرناک است اگر حداقل یکی از شرایط زیر برقرار باشد:

- ‫حداقل سه مورد قرمز باشند.
- ‫حداقل دو مورد قرمز و حداقل دو مورد زرد باشند.
- ‫همه موارد زرد یا قرمز باشند.

![برچسب راهنمای سلامت](http://bayanbox.ir/view/6847911157208336102/rezhime-sakht.jpeg)

‫لیته که از بچگی یکی از خوره های تکنولوژی بود، می خواهد  برنامه‌ای برای ساعت هوشمندش بنویسد که موقع خرید این خوراکی‌ها به او  هشدار بدهد. اما چون این‌ روز‌ها فکرش خیلی درگیر فیته است تمرکز ندارد و  از شما می‌‌خواهد در نوشتن این برنامه به او کمک کنید.

# ورودی

‫ورودی تنها شامل یک سطر است که در آن برچسب سلامت به صورت یک رشته متشکل از پنج حرف آمده‌است؛ `R` نشان‌دهنده‌ی رنگ قرمز، `Y` نشان‌دهنده‌ی رنگ زرد، و `G` نشان‌دهنده‌ی رنگ سبز است.

# خروجی

‫در صورتی که برچسب ورودی یک برچسب خطرناک باشد در تنها سطر خروجی عبارت `nakhor lite` را چاپ کنید و در غیر این صورت عبارت `rahat baash` را چاپ کنید.

## ورودی نمونه ۱

```
GGGGG
```

## خروجی نمونه ۱

```
rahat baash
```

‫در نمونه‌ی بالا، همه‌ی موارد سبز هستند و خوردن این خوراکی هیچ خطری ندارد.

## ورودی نمونه ۲

```
RYRYR
```

## خروجی نمونه ۲

```
nakhor lite
```

‫خوراکی بالا هر سه شرط گفته شده را دارد که حتی با داشتن یکی از آن‌ها خطرناک میشد؛ پس خیلی خطرناک است!